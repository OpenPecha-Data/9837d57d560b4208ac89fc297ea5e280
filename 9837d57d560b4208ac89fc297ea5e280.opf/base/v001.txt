༄། གྲནྠཱརྠཔྲཁྱཱཀབྱཱདརྴསྱཊཱབིཧརཏིསྨ།།
 ༄༅། སྙན་ངག་གི་ཚིག་རྒྱན་རབ་གསལ་སྣང་བ་བཞུགས། 
སྨྲ་བའི་དབང་ཕྱུག་ལྷག་པའི་ལྷ། །
མཚོ་ལྡན་མ་ལ་ཕྱག་འཚལ་ནས། །
སྙན་ངག་བརྟན་བཅོས་མེ་ལོང་གི །
ལེའུ་དང་པོའི་དཔེར་བརྗོད་བཤད། །
ལུས་ཀྱི་བརྩོམ་ཚུལ་ལས་གྲོལ་བ་ནི། 
ཕུན་ཚོགས་མཛེས་སྐུ་མཚན་དཔེའི་ལང་ཚོ་ནི། །
ཟླ་གཞོན་འོད་ཀྱིས་ལན་བརྒྱར་བྱུག་འདྲ་བ། །
མཚོ་ལྡན་མ་ཀྱེ་བདག་སྙིང་པད་མཚོ་རུ། །
བཞུགས་ལ་བློ་གྲོས་སྤོབས་པའི་སྒོ་ཕྱེ་ཅིག །
རིགས་ནི། 
རིན་ཆེན་བ་གམ་བརྩིགས་པའི་གཙུག་ལག་དབུས། །
འཇིགས་བྲལ་གདོང་ལྔ་ལྡན་པའི་ཁྲི་སྟེང་ན། །
འགྱིང་བའི་སྟོབས་བཅུ་མངའ་བ་རྫོགས་སངས་རྒྱས། །
གང་དེས་ཕུལ་བྱུང་བླ་མེད་དམ་ཆོས་ཀྱི། །
སྒོ་འཕར་ཕྱེ་ཚེ་མཐོ་རིས་ལྷ་རྣམས་ཀྱིས། །
རབ་མཚར་མནྡཱ་ར་བའི་མེ་ཏོག་ཆར། །
འཇིག་རྟེན་ཁེངས་པར་པུས་ནུབ་ཙམ་ཕབ་ནས། །
སྙན་འགྱུར་བསྟོད་ཚིག་གླུ་དབྱངས་དུ་མ་ཡིས། །
ལེགས་པར་སྔགས་ནས་ཐལ་སྦྱར་ལག་པད་ཟུམ། མཛོད་ནི། 
ལེགས་བྱས་བསོད་ནམས་མཐུ་ལས་ཡོངས་གྲུབ་པའི། །
རབ་མཛེས་རིན་ཆེན་བརྩེགས་པའི་ཁྲི་སྟེང་ན། །
འཁོར་ལོས་བསྒྱུར་གང་དཔའ་ལྡན་འཁོར་ཚོགས་བཅས། །
རྒྱལ་སྲིད་ཆོས་བཞིན་སྤྱོད་པའི་མདུན་ས་ཆེར། །
མ་རྨད་རྣམ་དཀར་ལྷག་བསམ་དང་ལྡན་པའི། །
བདེན་པར་སྨྲ་བའི་སྐྱེས་བུ་ཤེས་རིག་ཅན། །
གང་དེས་ཡན་ལག་ལྔ་པ་སྙིང་ཁ་རུ། །
འཛུམ་པར་བྱས་ནས་སྙན་པའི་ཚིག་འདི་སྨྲས། །
རྣམ་པར་རྒྱལ་བའི་མདུན་ས་ཆེར་སྤྱོད་པའི། །
ལྷ་ཡི་དབང་པོ་ཀཽ་ཤི་ཀ་ནང་། །
མཐོ་རིས་གནས་ནས་ས་འདིར་འཕོས་འདྲ་བ། །
གང་ཁྱོད་འཇིག་རྟེན་མཛེས་པའི་རྒྱན་དུ་གྱུར། །
དེ་སྐད་གླེང་ནས་འཛུམ་པའི་མདངས་གཡོས་ཏེ། །
ཕུན་ཚོགས་མནྡཱ་ར་བའི་མེ་ཏོག་གིས། །
གཏོར་ཏེ་ཡིད་རབ་ཀུན་ཏུ་དགའ་སེམས་ཀྱིས། །
རང་གནས་ཕྱོགས་སུ་རིངས་པའི་སྟོབས་ཀྱི་སོང་། འདུས་པ་ནི། 
མརྐད་མདངས་འཕྲོག་ལོ་འདབ་གོས་བཟང་གིས། །སྤུད་པར་བྱས་པའི་འཁྲི་ཤིང་གཞོན་ནུ་ནི། །ཕུན་ཚོགས་རོ་གདའི་འབྲས་བུ་གཡུར་ཟའི་དཔྱིད། །མ་ལ་ཡོངས་འདུའི་དཔལ་ལ་འགྲན་པ་སྙམ། །དེ་ལྟའི་ནགས་ཚལ་སྟུག་པོས་བསྐོར་བའི་ནང་། །ཡན་ལག་བརྒྱད་ལྡན་ཁྲུས་ཀྱི་རྫིང་བུ་ནི། །དངས་གསལ་ཆུ་སྐྱེས་དུ་མ་བཀྲ་བ་ཅན། །ཉིན་མོར་བྱེད་པས་དབང་སྔོན་བཞུ་བ་བཞིན། །རྨད་བྱུང་ཁྲུས་རྫིང་གང་དེར་རྩེ་བྱེད་པའི། །འདབ་ལྡན་ངང་པ་གཞོན་ནུའི་ཚོགས་རྣམས་ཀྱང་། །ཕན་ཚུན་འཕུར་ལྡིང་ཟློས་གར་རབ་བསྒྱུར་ཞིང་། །སྙན་འགྱུར་ཡིད་འཕྲོག་མགྲིན་པའི་རྫ་རྔ་བརྡུང་། །ཤིས་བརྗོད། རྨད་བྱུང་ཐུགས་རྗེ་ཉིན་མོར་བྱེད་པའི་གཟིས། །འགྲོ་བློའི་མི་ཤེས་མུན་ཚོགས་མཐར་བསྐྲད་ནས། །ཡང་དག་ཤེས་བྱའི་སྣང་བ་རྒྱས་མཛད་པ། །ཟུར་ཕུད་ལྔ་པས་སྲིད་འདིར་དགེ་ལེགས་རྩོལ། ཕྱག་ནི། མི་ཟད་བསྐལ་མེ་འབར་བའི་ཀློང་དཀྱིལ་ན། །ཆེར་འགྱིང་རྔམས་པའི་གཞད་སྒྲས་སྲིད་གསུམ་ཀུན། །རྔངས་ཤིང་སྐྲག་མཛད་བློ་སྟེར་ལྷག་པའི་ལྷ། །མི་གཡོ་མགོན་ཞེས་གྲགས་དེར་བདག་ཕྱག་འཚལ། དངོས་པོ་ངེས་བརྟན། སྟོབས་བཅུའི་བདག་ཉིད་སྟོན་མཆོག་ཉི་མའི་གཉེན། །གང་དེའི་གསུང་རབ་ཉིན་མོར་བྱེད་དེ་ནི། །མ་རིག་མུན་པ་མ་ལུས་ཀུན་བཅིལ་ཞིང་། །དགེ་ལེགས་སྣང་བ་རྒྱས་པའི་དཔྱིད་དུ་གྱུར། སྦྱར་བ་ལས། ཤར་ཕྱོགས་འདོད་པའི་སྦྱར་བ། མ་རིག་མི་ཤེས་རྨོངས་མུན་དྲི་མའི་ཚོགས། །མ་ལུས་མིང་གི་མཐར་མཛད་སྨྲ་བའི་དབང་། །འགྲོ་བའི་མ་མ་རྒྱལ་ཡུམ་མཚོ་བྱུང་མ། །ཀྱེ་མ་མོས་ལྡན་བདག་སྙིང་པདྨོར་བཞུགས། །ལྷོ་ཕྱོགས་པ་འདོད་པའི་སྦྱར་བ། མཁས་མང་ཟུར་ཕུད་རྩེ་མོར་ཆེར་འགྱིང་ཞིང་། །རྒྱུད་སྟོང་ལྡན་པའི་པི་ཝཾ་སྙན་པར་འཁྲོལ། །ཁ་དོག་དཀར་གསལ་ཟླ་གཞོན་མཛེས་པ་འཕྲོག །གང་ཁྱོད་ཁོ་བོའི་ཡིད་ཀྱི་པད་མཚོར་བཞུགས། །བེ་དརྦྷཱའི་རབ་དངས། དངས་གསལ་ཡན་ལག་བརྒྱད་ལྡན་རྫིང་བུའི་འགྲམ། །འདབ་ལྡན་པདྨ་གཞོན་ནུས་རབ་མཛེས་པར། །སྙན་སྒྲོག་རྐང་དྲུག་བུང་བ་གཞོན་ནུ་རྣམས། །ཕན་ཚུན་གར་བསྒྱུར་མེ་ཏོག་རྩི་བཅུད་ལེན། གཽ་ཌཱ་པའི་རབ་དངས། ཨིནྜ་ནི་ལའི་ཞུན་མ་འཁྱིལ་པའི་འགྲམ། །ཡིད་འཕྲོག་ཉི་མའི་གཉེན་གྱིས་བཀྲ་བ་ལ། །དཀར་མིག་ར་ཡིག་གཉིས་པའི་ཚོགས་རྣམས་ཀུན། །སྙན་འགྱུར་གླུ་ལེན་འདོད་པའི་དོན་དུ་གཉེར། བཻ་དརྦྷའི་མཉམ་ཉིད། ཀ་མ་ལ་ལྟར་རབ་མཛེས་ལང་ཚོ་ཅན། །བུང་བ་གཞོན་ནུའི་མདངས་འཛིན་ལན་བུ་གཡོ། །སྙན་སྒྲོག་རྒྱུད་སྟོང་ལྡན་གྱུར་རྒྱུད་མང་འཁྲོལ། །མཁས་ཀུན་གཙུག་རྒྱན་སྒྲ་དབྱངས་ལྷ་མོ་རྒྱལ། གཽ་ཌཱ་པའི་མཉམ་ཉིད། དངས་གསལ་ཆུ་གཏེར་བསྲུབས་པ་ལས་འཁྲུངས་ཤིང་། །འཇིག་རྟེན་མུན་པ་མ་ལུས་ཀུན་བཅིལ་བའི། །རྟ་ལྗང་ཅན་གང་ཤར་རིའི་རྩེར་ཕྱོགས་ཚེ། །ཡིད་འོང་ཆུ་སྐྱེས་གཞོན་ནུས་འཛུམ་གྱིས་བསུ། སྙན་པ་ལྷོ་ཕྱོགས་པ་འདོད་པའི་སྒྲའི། ཡིད་འོང་ཡིད་ལ་འདོད་འཇོ་ཡིད་བཞིན་རྒྱལ། །ལྗོན་ཤིང་ར་བས་ཡོངས་བསྐོར་ཕོ་བྲང་མཆོག །རྒྱལ་པོོའི་རྒྱལ་ཁབ་རྒྱལ་མཚན་རྩེ་མོ་ན། །བསྒྲེང་བས་འདོད་རྒུའི་ལོངས་སྤྱོད་འཛད་མེད་སྟེར། ཤར་ཕྱོགས་པ་འདོད་པའི་རྐང་པ་མ་བསྐོར་བའི་རྗེས་ཁྲིད། མ་ལུས་འགྲོ་ལ་ཉེར་བརྩེའི་སྙིང་སྟོབས་ཅན། །མི་འགྱུར་ཁྱོད་སྐུ་རི་བོའི་དཔལ་ལ་འགྲན། །མུ་མེད་འགྲོ་ཀུན་འདྲེན་མཛད་ཨོ་རྒྱན་རྗེ། །མོས་གུས་དུངས་པས་སྙིང་ནས་སྐྱབས་སུ་འགྲོ། ཚིག་ལ་བསྐོར་བའི་རྗེས་འཁྲིད། ཁྱོད་སྐུ་དཀར་གསལ་ཟླ་བ་ལྟར་དཀར་ཞིང་། །རབ་སྙན་རྒྱུད་མང་སྒྲ་དབྱངས་སྙན་པར་འཁྲོལ། །བདག་ཡིད་བློ་གྲོས་རྒྱས་མཛད་བློ་སྟེར་ལྷ། །གང་ཁྱོད་བདག་སྙིང་པད་མཚོ་གང་དེར་རོལ། ཡི་གེ་རིང་པོར་བསྐོར་བའི་རྗེས་ཁྲིད། འགྲོ་ལ་བློ་གྲོས་དཔལ་སྟེར་ལྷག་པའི་ལྷ། །སྨྲ་བའི་དབང་ཕྱུག་འགྲོ་མགོན་མཚོ་བྱུང་མ། །ཡིད་འོང་ཟླ་བའི་མཛེས་པ་འཕྲོག་པའི་དཔལ། །གང་ཁྱོད་དྲན་ཚེ་དད་པའི་སྤུ་ལོང་གཡོ། ཤར་པ་ཁོ་ན་འདོད་པའི་རྗེས་ཁྲིད། འགྲོ་ལ་རྗེས་ཆགས་འགྲོ་འདྲེན་འགྲོ་བའི་མགོན། །དཀར་གསལ་ཟླ་དཀར་ཀུ་མུད་དཱ་ལྟར་དཀར། །རྒྱུད་མང་རྒྱུད་སྟོང་ལྡན་འཁྲོལ་རྒྱལ་ཀུན་ཡུམ། །བློ་སྟེར་ལྷ་མོས་བདག་བློའི་བློ་གྲོས་སྤེལ། སྤང་བྱ་དོན་གྱི་གྲོང་པའི་ཚིག །མེ་ཏོག་མདའ་ཅན་འདོད་པའི་མདའ་ལྔ་པོས། །སྙིང་གར་གཟིར་བས་མྱོས་འགྱུར་འདོད་ལྡན་བདག །རྟག་པར་ཟླ་བཞིན་མ་ཁྱོད་སེམས་བྱེད་ན། །ལྷན་གཅིག་དགའ་མགུར་རོལ་བར་མི་སྤྲོའམ། སྤོང་བྱེད་ཀྱི་ཉམས་བྱིན་པ། རབ་མཛེས་ལྟ་ན་སྡུག་པའི་པདྨ་དཀར། །ལང་ཚོའི་འདབ་མ་རབ་ཏུ་བཞད་པ་ཅན། །ཁྱོད་ཀྱིས་ར་ཡིག་གཉིས་པ་བདག་གི་ཡིད། །ཀུན་ནས་དགའ་བའི་དཔལ་གྱིས་ཚིམས་མཛོད་ཅིག །སྒྲའི་གྲོང་པ་ཚིག་གི་མཚམས་སྦྱོར་གྱིས་ཞུགས་པ། རབ་མཛེས་ཡིད་དུ་འོང་བའི་པདྨ་ཅན། །རབ་དཀར་ཟླ་བའི་མཛེས་པ་འཕྲོག་པ་གང་། །ལང་ཚོ་རབ་ཏུ་རྒྱས་པར་གྱུར་པ་ཡིས། །རྡུལ་གྱི་འཕྲེང་བ་ས་ལ་ལྷུང་པར་བྱེད། ངག་ཚིག་གི་དོན་ལ་ཞུགས་པའི་གྲོང་པ། དཔའ་བརྟན་རྟུལ་ཞུགས་མཆོག་དང་ལྡན་པ་ཡིས། །ཤུགས་དྲག་རྡོ་རྗེའི་མཚོན་ཆ་གཞན་ལུས་ལ། །ལན་བརྒྱར་བསྣུན་པས་མ་བཟོད་ཟུག་རྔུའི་སྐད། །ཤོར་བར་གྱུར་པའི་ངང་ཚུལ་འདི་ཅི་ག།།དམིགས་གསལ་སྐྱོན་མེད། རབ་མཚར་ལང་ཚོའི་མཛེས་པ་ཆེར་ངོམ་པའི། །རྟགས་བཟང་ཡོན་ཏན་ལྡན་པའི་སྲིང་མོ་རེའི། །འདོད་དོན་སྒྲུབ་འོས་ཕུ་བོ་ལས་གཞན་པའི། །དཔའ་བསྟན་སྐྱེས་བུ་དག་ནི་ཡོད་མ་ཡིན། བཻ་དརྦྷཱའི་ཤིན་ཏུ་གཞོན་པ། ཀུན་གསལ་མཛེས་མའི་བཞིན་རས་ངོས་ཡངས་པར། །རྒྱུ་བ་ཉིན་མོར་བྱེད་པའི་དཀྱིལ་འཁོར་དེས། །ཡིད་འོང་པདྨ་གཞོན་ནུའི་ཚོགས་རྣམས་ཀྱི། །བདོ་པར་འཕྲེང་བ་རབ་ཏུ་རྒོད་པར་བྱེད། །གཽ་ཌཱ་པའི་ཤིན་ཏུ་གཞོན་པ། ལྷ་ལམ་ཡངས་པར་ཆུ་འཛིན་འཕྲེང་འཁྲིགས་ཤིང་། །དབྱར་སྐྱེས་སྐར་གྱི་སྒྲ་དབྱངས་སྒྲོག་གྱུར་ཚེ། །འདབ་ལྡན་གཙུག་ཕུད་ཅན་ཚོགས་ཆེ་དགའ་ནས། །འཇུག་སྒྲོ་ཟླུམ་བསྒྱུར་གར་བྱེད་འདི་རྨད་བྱུང་། ཤར་ལྷོ་འདོད་མཐུན་གྱི་དོན་གསལ། ཁྱབ་འཇུག་ཞེས་གྲགས་སྟོབས་ལྡན་སྐྱེས་བུ་དེས། །དངས་བསིལ་ཆུ་གཏེར་བསྲུབས་པ་ལས་མཐོན་པའི། །དུག་གི་བུམ་པ་ཕྱུང་བ་དབང་ཕྱུག་བདེས། །མཐུངས་ཚེ་མགྲིན་པ་དབང་སྔོན་མདོག་ཏུ་གྱུར། ཤར་པ་ཁོ་ན་འདོད་པའི་དོན་གསལ། གང་དག་སྲིད་འདིར་ཆེར་གྲགས་དབང་ཕྱུག་གི། །མགྲིན་པ་ཨུཏྤཱལ་རྒྱས་པའི་ཁ་དོག་ལྟར། །གྱུར་གང་རིན་ཆེན་འབྱུང་གནས་བསྲུབས་པ་ལས། །ལེགས་བྱུང་གཏེར་གྱི་བཅུད་ནུས་སྨིན་པས་སོ། ལྷོ་ཕྱོགས་པ་འདོད་པའི་རྒྱ་ཆེ་བའི་ཡོན་ཏན། ལྷག་པའི་ལྷ་མཆོག་རྒྱལ་ཡུམ་ཤེར་ཕྱིན་མ། །ཁྱོད་མཚན་ཅུང་ཟད་དྲན་པ་ཙམ་གྱིས་ཀྱང་། །བློ་གྲོས་རིགས་པར་ལྡན་པའི་སྐྱེས་བུ་རྣམས། །ལྷ་གཞན་རེ་བའི་བསམ་པ་ཡོོངས་སུ་བཏང་། གཽ་ཌཱ་ཝའི་རྒྱ་ཆེ་བའི་ཡོན་ཏན། ཡིད་འོངས་དངས་བསིལ་ཡན་ལག་བརྒྱད་ལྡན་པའི། །ཁྲུས་རྫིང་གསེར་གྱི་མེ་ཏོག་མཛེས་པ་དེ། །འདོད་འཇོ་ཡོངས་འདུའི་ནགས་ཚལ་སྟུག་པོ་ཡིས། །ལེགས་བསྐོར་སྐྱེད་མོས་ཚལ་གང་ཨེ་མ་མཚར། གཽ་ཌཱ་ཝའི་བརྗིད་པའི་ཡོན་ཏན། ཀ་མ་ལ་ཡི་རྗེས་འགྲོ་ཁྱོད་སྐུའི་དཔལ། །རབ་མཛེས་དྲི་མའི་སྐྱོན་བྲལ་དྲི་ཟ་ཡིས། །ན་ཕྲ་ཁྱེའུ་རྣམས་ཀྱི་སྐད་ལྟ་བུའི། །གསུང་དབྱངས་སྙན་བསྒྱུར་ལེགས་བཤད་ཆོས་དབྱངས་སྒྲོག །བཻདཱརྦྷའི་མཛེས་པའི་ཡོན་ཏན། ཀཻ་ལ་ཤ་རིའི་མདངས་ཀྱི་མཛེས་པ་ཀུན། །འཕྲོག་པ་གང་སྐུ་ཡིད་དུ་འོང་བ་ལ། །བུང་བ་ལྟ་བུའི་སྤྱན་ནི་རབ་བཀྲ་བ། །དབྱངས་ཀྱི་ལྷ་མོས་གྱུར་པ་ཁྱོད་ལ་འདུད། བཻ་དརྦྷཱའི་མཛེས་པའི་ཡོན་ཏན་བཏམ་ལ་སྦྱར་བ། སྔོན་གོམས་ཤེས་རབ་ཆུང་ཞིང་བརྩོན་འགྲུས་སྟོབས། །ཞན་གྱུར་རྨོངས་ཆེན་འགྲོ་བ་བདག་འདྲ་བས། །ཤེས་བྱ་ཅུང་ཟད་ཤེས་པར་གྱུར་པ་གང། །མཚོ་ལྡན་ཁྱོད་ཀྱི་ཐུགས་རྗེ་ཁོ་ནས་སོ། །བཻདརྦྷཱའི་མཛེས་པའི་ཡོན་ཏན་བསྔགས་པ་ལ་སྦྱར་བ། ཡིད་འོང་ལང་ཚོའི་མཚར་སྡུག་ངོམ་བྱེད་ཅིང་། །རྣམ་མང་རྒྱན་འཕྲེང་འཆང་བའི་སྐྱེས་བུ་དེའི། །ཟུར་ཕུད་སྐྲ་ཡི་ལན་ཚར་གཡོ་བ་ནི། །ལུས་ཀྱི་ཆ་ཤས་དག་ལ་རྫོགས་མ་ཡིན། གཽ་ཌཱ་བའི་མཛེས་པའི་ཡོན་ཏན་བཏམ་ལ་སྦྱར་བ། ཤེས་རབ་ཆེས་ཆུང་སྐྱེས་བུ་བདག་འདྲ་བས། །ལོ་བརྒྱར་རིག་ལམ་སྦྱངས་ཀྱང་ཅུང་ཟད་ཙམ། །རྟོགས་པར་མ་གྱུར་དུས་གཅིག་མཚོ་ལྡན་ཁྱོད། །དྲན་པའི་མོད་ལ་སྨྲ་བའི་དབང་ཕྱུག་གྱུར། གཽ་ཌཱ་པའི་མཛེས་པའི་ཡོན་ཏན་བསྔགས་པ་ལ་སྦྱར་བ། རབ་མཛེས་ལྟ་ན་སྡུག་པ་གང་ཁྱོད་ཀྱི། །ཟུར་ཕུད་སྐྲ་ཡི་ལན་བུ་སྤྱི་བོ་རུ། །བཅིངས་གང་འཇིག་རྟེན་ཁམས་འདིར་མ་ཤོང་བར། །ཚངས་པའི་ཡུལ་དུ་སྙེག་གང་ངོ་མཚར་ཕུལ། ཏིང་ངེ་འཛིན་གྱི་རྒྱན་ལས། ཏིང་ངེ་འཛིན་གྱི་ཡོན་ཏན་སྤྱི། འདབ་ལྡན་ཆུ་སྐྱེས་གཞོན་ནུའི་བཞིན་རས་ལ། །ར་ཡིག་གཉིས་པའི་མིག་ཟུང་གཡོ་ཞིང་འཕུལ། །གེ་སར་སོ་འཕྲེང་རྒོད་པ་གང་གིས་ནི། །གཉིས་སྐྱེས་རྒྱལ་པོའི་ཁེངས་པ་འཕྲོག་པར་བྱེད། །ཆོས་གཅིག་བཀོད་པའི་ཏིང་ངེ་འཛིན། ཉིིན་མོར་བྱེད་པས་ཚ་ཟེར་སྐྱུགས་པ་གང་། །འདབ་ལྡན་པདྨས་ངོམས་པ་མེད་བཟུང་པས། །རབ་ཏུ་མྱོས་ནས་གེ་སར་རྡུལ་འཕྲེང་ནི། །གཅིག་མིན་ལན་གྲངས་མང་པོར་སྐྱུག་པར་བྱེད། ཆོས་སུ་མ་བཀོད་པའི་ཏིང་ངེ་འཛིན། རྟ་ལྗང་ཅན་གྱིས་འོད་འཕྲེང་ཆེར་སྤྲོས་པས། །ཕྱེ་བའི་པདྨའི་མཛུམ་གྱིས་བསུ་བ་ན། །དབེན་པར་ཉལ་བའི་རྐང་དྲུག་གཉིད་སད་ནས། །ཆོག་ཤེས་མེད་པའི་སྦྲང་རྩིའི་དགའ་སྟོན་ལེན། །སྙན་ངག་མེ་ལོང་གི་ལེའུ་དང་པོའི་དཔེར་བརྗོད་པདྨ་འགྱུར་མེད་རྒྱ་མཚོས་སྦྱར་བ་རྫོགས་སོ།།བཀྲ་ཤིས། །
